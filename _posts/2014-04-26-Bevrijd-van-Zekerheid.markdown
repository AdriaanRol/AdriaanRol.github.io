---
layout: post
title:  "Bevrijd van Zekerheid"
date:   2014-04-26 12:45:00
categories: writing
---
"Vera! Waarom?!? Ik begrijp het niet. Waarom moet je weg? Ik heb een plan, zekerheid. We worden rijk, gelukkig."  
"Nee! Je begrijpt me niet, dit ben jij niet. Waar is mijn man? Waar is zijn visie?  Ik wil een man die gelooft, die tegengas geeft, die ik kan respecteren."


Vera... Vera... Veeeer!

De kamer was donker, je was er niet. Mijn rug was bezweet.


"Schat... wat is er, wie is Vera?"  
"Een droom, gewoon een droom." Ze lag naast me, ze was perfect, ze was niet jou.  
 Jouw stem echode in mijn hoofd, ver weg, vervormd;  "De gestolen vlam is fel en wild. Ze verwarmt je en brengt licht. Maar pas op dat ze je niet ongemerkt dooft; ze is niet echt en je zult in het donker zijn."  
Op de 54e verdieping kon je alles zien, het was midden in de nacht, ik werd verblind door de stad. Mijn plan had gewerkt, ik had alles. Ik was diep ongelukkig.  
De leegte staarde mij aan, ik klom op de balustrade. Hoorde ik je stem? De muren wankelden.  
Vera.... Vera! De straat kwam hard dichterbij, Veeeer! Een klap.

De kamer was donker, je was er niet.

Je had gelijk, je had me de poort laten zien. Ik ging naar buiten, weg uit de stad, op zoek.  
Ik was hier jaren niet geweest, ik peddelde de baai in. Het water was stil, gespannen, intimiderend. Het reflecteerde mij. De zee trok zich terug, ik miste je, werd naar  beneden getrokken,  jouw warmte, lucht; mijn zekerheid, lucht, Vera, niet ademen, Vera! Het voelde als een klap in mijn borst; een man die gelooft, zijn visie...

De kamer was donker. Mijn rug bezweet.

Ik probeerde te staan, kon niets zien. Een schok bracht mij ten val. Mijn ogen begonnen langzaam aan het donker te wennen. De muren leken te bewegen, ik greep naar het bed, metaal. Een druppel viel van het plafond, ik moest moeite doen niet over te geven.  
Een deur sloeg dicht, voetstappen naderden met de deining. Ik klampte me nog steeds vast aan het bed, de deur sloeg open. Het zoute water gleed van zijn pak, een oude gaslantaarn verlichtte zijn gezicht. Hij had een krachtige, rustige stem; "Wat bezielt je? Het is een wonder dat we je eruit konden halen." Een rilling ging over mijn rug. Hij ging naast me zitten. "Zeg het eens jongen; waar ben je voor op de vlucht? Wat wil je?"  
"Ik... ik weet het niet."  
De storm leek in kracht af te nemen, ik viel in een diepe slaap.  

Het was een frisse nacht, het onweer had de druk verdreven. Een lichte oostenwind zorgde voor een ontspannen golfslag.  Naar mate ik verder van de haven was begon ik meer te zien. Het zand voelde nog warm. Hoewel het donker was wist ik precies waar ik heen ging.  
Ik was vol energie toen ik het drijfhout vond. Toen het wrak begon te branden trokken de laatste wolken weg. Ik begon je te begrijpen. Ik had verder geen idee wat ik hierna ging doen, maar ik weet heel zeker dat het het juiste is. Het vuur schitterde in mijn ogen, de maan verlichtte het strand.


De zon kwam op.
